# -*- mode: mandoku-view; -*-
#+TITLE: 橘山四六
#+DATE: 2015-08-25 00:02:48.849306
#+PROPERTY: ID KR4d0288
#+PROPERTY: BASEEDITION WYG    
#+PROPERTY: JUAN 提要
<pb:KR4d0288_WYG_000-1a>¶
欽定四庫全書　　　　集部四¶
　橘山四六　　　　　　　别集類三(宋/)¶
　　提要¶
　　　　(臣/)等謹案橘山四六二十巻宋李廷忠撰廷¶
　　　　忠字居厚橘山其號也於潛人淳熙八年進¶
　　　　士歴無為教官旌徳知縣終於䕫州通判宋¶
　　　　史無傳厲鶚作宋詩紀事載所著有洞霄詩¶
　　　　集今亦不傳惟是編尚存明萬厯中丹陽孫¶
<pb:KR4d0288_WYG_000-1b>¶
　　　　雲翼為之箋注雲翼自序稱所藏原係抄本¶
　　　　甲申應貢之京師偶攜是帙遂取繙閱隨手¶
　　　　箋釋後隨牒炎徼左僻多暇爰取訂正稍加¶
　　　　詮次云云蓋向無刋版自雲翼箋釋後始授¶
　　　　梓行世也廷忠名位不顯故集中啟劄為多¶
　　　　大抵候問酬謝之作而第十四巻内乃皆賀¶
　　　　正賀冬至箋表中有乗軺䕶漕等語與廷忠¶
　　　　仕履不合必非其所自謂案洪邁容齋四筆¶
<pb:KR4d0288_WYG_000-2a>¶
　　　　稱宋時所在州郡相承以表奏書啟委教授¶
　　　　因而餉以錢酒此必廷忠為教官時代州守¶
　　　　及憲臣所作特原本未及注明遂不可辨耳¶
　　　　北宋四六大都以典重淵雅為宗南渡末流¶
　　　　漸流纎弱廷忠生當淳熙紹熙之間正風會¶
　　　　將變之時故所作體格稍卑往往好博矜新¶
　　　　轉傷繁冗然織組尚為工穩其佳處要不可¶
　　　　掩固當存之以備一家至雲翼箋注尤多蕪¶
<pb:KR4d0288_WYG_000-2b>¶
　　　　雜未足以資考核以其裒綴頗勤故姑仍舊¶
　　　　本録之不復刋削焉乾隆四十六年五月恭¶
　　　　校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0288_WYG_000-3a>¶
橘山四六原序¶
先大父曲水翁喜藏異書多宋人抄本橘山四六其一¶
也甲申嵗翼應貢之京師初擬陸行不復挾䇿尋附便¶
舟眠食之外終日兀坐搜笈中偶以是帙䕶郡牒遂取¶
繙閱日必數過已而厭之顧無可以游心寓目者因倣¶
古人𨽻事之意隨手箋釋日得數則比至天津簡端已¶
滿後亦不復省錄頃隨牒炎徼地僻多暇念席蓐之舊¶
不忍捐棄爰取訂正稍加詮次第出於風塵羈旅無所¶
<pb:KR4d0288_WYG_000-3b>¶
考證多蔓引影合不無燕郢之謬葢特借此以銷其寥¶
落之況非敢妄意於著述之事也或曰竿牘小智行之¶
不逺何足措意竊謂不然彼三都近俳非壯夫所為而¶
張載劉逵以博洽通儒咸為之訓詁西州逸士皇甫謐¶
從而序之今雖不敢上方古人庶幾猶賢乎已耳萬厯¶
丁未夏五望日曲阿孫雲翼序¶
